---
title: "HNK “RADNIČKI” BOROVO NASELJE – VUKOVAR"
permalink: /history/
author_profile: false
---

U prvoj polovici 1963. godine na sjednici SOFK-e Vukovar donijeta je odluka da se
osnuje Općinska nogometna liga, zbog velikog pritiska svih mjesta Općine Vukovar. Tako
je iz ovog dijela Borova naselja ta ideja ostvarena 28. 8. 1963. godine kada je osnovan NK
“Radnički” (Trokut) Vukovar. Pošto nije posjedovao svoje nogometno igralište, utakmice
je igrao na pomoćnom igralištu NK “Borova” tzv. “RIU”. U proljeće 1964. godine napravljeno je nogometno igralište NK “Radnički” na ovom istom mjestu gdje je i danas, ali bez
svlačionica i kupaonica. 1966. godine napravljen je objekt s dvije svlačionice, jedna za
domaće igrače, a druga za goste.
Nakon četiri godine 1966./67. godine NK “Radnički” osvojio je prvo mjestu u Općinskoj ligi i izborio je kvalifikacije za ulazak u Slavonsku zonu. U tim kvalifikacijama bio je
prvi i ostvario ulazak u Slavonsku zonu u kojoj se zadržao samo jednu sezonu. Natjecanje
u Slavonskoj zoni je zahtijevalo i određene uvjete koje NK “Radnički” nije imao, tako da
je sve utakmice morao igrati na stadionu NK “Borova” i NK “Sloge”, što je iziskivalo velike
troškove, a i ekipa je uvijek bila gost. 1968. godine Uprava kluba je donijela odluku o proširenju prostora i poboljšanju uvjeta u objektu i oko igrališta, da u budućnosti ima uvjete
za natjecanje u višim ligama.
1971\. godine došlo je do političkih previranja (Hrvatsko proljeće) i neki igrači i članovi
kluba morali su otići ili prestati biti aktivni u sportu, zbog neslaganja s tadašnjom politikom režimske vlasti. Poslije političkih previranja dolazi period mirnog razdoblja i nije
bilo nekih velikih rezultata u radu kluba. Članovi Uprave kluba svake godine se mijenjaju
i dopunjavaju s ljudima koji vole nogomet i NK “Radnički” i obećavaju bolju budućnost
kluba. 80-tih godina kreće se na dovršenje objekta koji će služiti za druženje članova kluba
i njegovih prijatelja, u kojima će provoditi slobodno vrijeme u zabavi, kartanju, igranju
šaha i domina, gledanju televizije i boljem upoznavanju članova kluba. Ta investicija nas
je podigla tako da smo krenuli krupnim koracima od 1985. godine i stalno predstavljali
ekipu koja kuca na vrata višeg ranga natjecanja. Stvorena je jedna zdrava sredina, koja je
bila uzor svim klubovima na prostoru Općine Vukovar.
1986./87. godine osvojili smo prvo mjesto u Općinskoj ligi i izborili kvalifikacije za ulazak u Slavonsku zonu, ali nismo imali sreće u kvalifikacijama. 1990. godine nakon prvih
višestranačkih izbora, Srbi, igrači i članovi Uprave kluba, isključuju se iz kluba i odlaze
igrati u srpska sela. 1991. godine za vrijeme srpske agresije u obranu se uključuje 100 igrača i članova Uprave kluba ili 80 posto članova NK “Radničkog”, koji su se žestoko odupirali srpskoj agresiji na Republiku Hrvatsku, sve do pada Borova naselja 20. 11. 1991. godine.
U tom krvavom ratu srpski agresor potrudio se naplatiti u krvi sve one gubitke koje je
pretrpio napadajući Vukovar i Borovo naselje. U tom ratnom vihoru i krvavoj odmazdi
stradalo je 26 igrača i članova kluba, a veliki dio njih i poslije pada Borova naselja u srpskom krvavom piru. Do danas nismo pronašli posmrtne ostatke njih osmorice.
